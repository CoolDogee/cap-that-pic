{
  "author": "Hugh MacDiarmid",
  "classification": "Rhymed Stanza",
  "keywords": [
    "History",
    "Politics",
    "Arts",
    "Sciences",
    "Social Commentaries",
    "Poetry",
    "Poets"
  ],
  "period": "Modern",
  "reference": "http://www.poetryfoundation.org/poem/176168",
  "region": "Scotland",
  "text": [
    "The function, as it seems to me,",
    "O\u2019 Poetry is to bring to be",
    "At lang, lang last that unity ...",
    "But wae\u2019s me on the weary wheel!",
    "Higgledy-piggledy in\u2019t we reel,",
    "And little it cares hoo we may feel.",
    "Twenty-six thoosand years \u2019t\u2019ll tak\u2019",
    "For it to threid the Zodiac",
    "\u2014A single roond o\u2019 the wheel to mak\u2019!",
    "Lately it turned\u2014I saw mysel\u2019",
    "In sic a company doomed to mell,",
    "I micht ha\u2019e been in Dante\u2019s Hell.",
    "It shows hoo little the best o\u2019 men",
    "E\u2019en o\u2019 themsels at times can ken\u2014",
    "I sune saw",
    "when I gaed ben.",
    "The lesser wheel within the big",
    "That moves as merry as a grig,",
    "Wi\u2019 mankind in its whirligig,",
    "And hasna turned a\u2019e circle yet",
    "Tho\u2019 as it turns we slide in it,",
    "And needs maun tak\u2019 the place we get.",
    "I felt it turn, and syne I saw",
    "John Knox and Clavers in my raw,",
    "And Mary Queen o\u2019 Scots ana\u2019,",
    "And Rabbie Burns and Weelum Wallace,",
    "And Carlyle lookin\u2019 unco gallus,",
    "And Harry Lauder (to enthrall us).",
    "And as I looked I saw them a\u2019,",
    "A\u2019 the Scots baith big and sma\u2019,",
    "That e\u2019er the braith o\u2019 life did draw.",
    "\u2018Mercy o\u2019 Gode, I canna thole",
    "Wi\u2019 sic an orra mob to roll.\u2019",
    "\u2018But what\u2019s the meanin\u2019, what\u2019s the sense?\u2019",
    "They canna learn, sae canna move,",
    "But stick for aye to their auld groove",
    "\u2014The only race in History who\u2019ve",
    "Bidden in the same category",
    "Frae stert to present o\u2019 their story,",
    "And deem their ignorance their glory.",
    "The mair they differ, mair the same.",
    "The wheel can whummle a\u2019 but them,",
    "\u2014They ca\u2019 their obstinacy \u201cHame,\u201d",
    "And \u201cPuir Auld Scotland\u201d bleat wi\u2019 pride,",
    "And wi\u2019 their minds made up to bide",
    "A thorn in a\u2019 the wide world\u2019s side.",
    "There ha\u2019e been Scots wha ha\u2019e ha\u2019en thochts,",
    "They\u2019re strewn through maist o\u2019 the various lots",
    "\u2014Sic traitors are nae Langer Scots!\u2019",
    "\u2018But in this huge ineducable",
    "Heterogeneous hotch and rabble,",
    "Why am",
    "condemned to squabble?\u2019",
    "The burden o\u2019 his people\u2019s doom,",
    "And dee to brak\u2019 their livin\u2019 tomb.",
    "Mony ha\u2019e tried, but a\u2019 ha\u2019e failed.",
    "Their sacrifice has nocht availed.",
    "Upon the thistle they\u2019re impaled.",
    "You maun choose but gin ye\u2019d see",
    "Anither category ye",
    "Maun tine your nationality.\u2019",
    "And I look at a\u2019 the random",
    "Band the wheel leaves whaur it fand \u2019em",
    "\u2018Auch, to Hell,",
    "I\u2019ll tak\u2019 it to avizandum.\u2019 ...",
    "O wae\u2019s me on the weary wheel,",
    "And fain I\u2019d understand them!",
    "And blessin\u2019 on the weary wheel",
    "Whaurever it may land them! ...",
    "But aince Jean kens what I\u2019ve been through",
    "The nicht, I dinna doot it,",
    "She\u2019ll ope her airms in welcome true,",
    "And clack nae mair aboot it ...",
    "* * * * *",
    "The stars like thistle\u2019s roses floo\u2019er",
    "The sterile growth o\u2019 Space ootour,",
    "That clad in bitter blasts spreids oot",
    "Frae me, the sustenance o\u2019 its root.",
    "O fain I\u2019d keep my hert entire,",
    "Fain hain the licht o\u2019 my desire,",
    "But ech! the shinin\u2019 streams ascend,",
    "And leave me empty at the end.",
    "For aince it\u2019s toomed my hert and brain,",
    "The thistle needs maun fa\u2019 again.",
    "\u2014But a\u2019 its growth \u2019ll never fill",
    "The hole it\u2019s turned my life intill! ...",
    "Yet ha\u2019e I Silence left, the croon o\u2019 a\u2019.",
    "No\u2019 her, wha on the hills langsyne I saw",
    "Liftin\u2019 a foreheid o\u2019 perpetual snaw.",
    "No\u2019 her, wha in the how-dumb-deid o\u2019 nicht",
    "Kyths, like Eternity in Time\u2019s despite.",
    "No\u2019 her, withooten shape, wha\u2019s name is Daith,",
    "No\u2019 Him, unkennable abies to faith",
    "\u2014God whom, gin e\u2019er He saw a man, \u2019ud be",
    "E\u2019en mair dumfooner\u2019d at the sicht than he",
    "\u2014But Him, whom nocht in man or Deity,",
    "Or Daith or Dreid or Laneliness can touch,",
    "O I ha\u2019e Silence left",
    "\u2014\u2018And weel ye micht,\u2019",
    "Sae Jean\u2019ll say, \u2018efter sic a nicht!\u2019"
  ],
  "title": "A Drunk Man Looks at the Thistle",
  "year": ""
}